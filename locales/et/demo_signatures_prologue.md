Eesti on unikaalne koht. Siin on kümneid teenuseid, mida on võimalik tarbida kodust lahkumata või jätkata nende kasutamist näiteks välismaal reisil olles. See on üsna erakordne! Nendest teenustest osasaamiseks piisab  sellest, et sul on olemas digiidentiteet, mida kasutada **ID-kaardi**, **Mobiil-ID** või **Smart-ID** vahendusel. Nende abil saad  ennast digiteenuste jaoks turvaliselt tuvastada, aga ka digitaalselt kokkulepete või nõusolekute kinnitamiseks allkirja anda.

**PIN1** on igapäevane kaaslane kõikvõimalikesse keskkondadesse sisenemiseks.  
**PIN2** on sinu digiallkiri, mida sisestades annad oma nõusoleku, võtad kohustuse või väljendad poolt või vastu seisukohta. Digiallkirja tuleb anda läbimõeldult.

Nii nagu autokoolis alustatakse turvalist harjutamist kinnisel platsil, saad ka sellel leheküljel turvaliselt proovida digiallkirja andmist. Siin saad sa proovida digiallkirja andmist nii **ID-kaardi**, **Mobiil-ID** kui ka **Smart-ID** kaudu.
