Eesti on unikaalne koht. Siin on kümneid teenuseid, mida on võimalik tarbida kodust lahkumata või jätkata nende kasutamist näiteks välismaal reisil olles. See on üsna erakordne! Nendest teenustest osasaamiseks piisab tihtipeale sellest, et sul on olemas digiidentiteet. See võib sul olla **ID-kaardi**, **Mobiil-ID** või **Smart-ID** kujul. Nende abil saad sa ennast digiteenuste jaoks turvaliselt tuvastada, aga ka digitaalselt kokkulepete või nõusolekute jaoks allkirja anda.

**PIN1** on igapäevane kaaslane kõikvõimalikesse keskkondadesse sisenemiseks.  
**PIN2**, mis on sinu digiallkiri, tuleb juba harvemini ette. Seda sisestades sa annad oma nõusoleku, võtad kohustuse või väljendad poolt või vastu seisukohta. See on oluline ja seda tuleb teha läbimõeldult.

Nii nagu autokoolis alustatakse turvalist harjutamist kinnisel platsil, saad sa ka sellel leheküljel turvaliselt proovida digiallkirja andmist. Siin saad sa proovida digiallkirja andmist nii **ID-kaardi**, **Mobiil-ID** kui ka **Smart-ID** kaudu.
